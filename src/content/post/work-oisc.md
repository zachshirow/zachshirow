---
draft: false
title: تجربه همکاری من با دفتر بین الملل دانشگاه مازندران
aliases:
  - تجربه همکاری من با دفتر بین الملل دانشگاه مازندران
description: "یکی از تجربه های کاری ام که خیلی بهش افتخار می کنم همکاری با مدیریت همکاری های علمی و بین المللی دانشگاه مازندران در دوران دانیجوشی ام بود. "
publishDate: 2023-07-02
updatedDate: 2023-07-02
image: https://zachshirow.storage.iran.liara.space/Posts/My%20Work%20Experience%20at%20OISC.jpg
tags:
  - بلاگ
  - فریلنسری
---


عکس: زکریا شیرمحمدلی نزدیک پل بابل رود روبروی ساختمان مرکزی دانشگاه مازندران

تیرماه سال 1398 بود که امتحانات پایان ترم دوم رشته زبان انگلیسی ام در دانشگاه تمام شده بود و وسایلم را در خوابگاه جمع میکردم تا برای رفتن به خانه آماده شوم. اینجا بود که یکی از آشنایانم، آقای عبادی را دیدم که می گفت یک فرصت شغلی در مدیریت بین الملل دانشگاه هست که فکر می کند برای من بسیار مناسب و عالی باشد. او می گفت که این فرصت شغلی برای کارآموزی هست و من می توانم در زمان هایی که کلاس ندرام کار های مدیریت بین الملل را انجام دهم. برای شروع کار باید می توانستم با نرم افزار های گرافیکی کار کنم و از قواعد اولیه نوشتن نامه های اداری اطلاع داشتم. با خودم گفتم که فرصت خوبی هست، برای همین با دوستم به مدیریت بین الملل رفتیم و پس از صحبت کردن با مدیریت، آقای دکتر عزیزی، قرار شد که کارم را در دفتر مدیریت شروع کنم. 

کار خیلی خوب و جالبی بود. اوایل کارم را با نوشتن نامه های اداری مختلف، اسکن و پرینت کردن اسناد، و نوشتن اخبار برای وبسایت مدیریت بین الملل شروع کردم. در همین حین، بیشتر با نرم افزار های گرافیکی آشنا می شدم و زمان زیادی برای یادگیری در روز اختصاص می دادم. فضای کاری در مدیریت بین الملل را خیلی دوست داشتم. باید همه کار ها سر زمان مشخص و با برنامه انجام می شد و آقای دکتر عزیزی هم همیشه دوست داشتند که دنبال ایده های جدید برای انجام دادن بهینه کار ها باشیم. همه کارکنان دفتر به خصوص آقای دکتر عزیزی، مدیریت بین الملل، و خانم صادقی، مسئول دفتر این مدیریت همیشه مهربان بودند و دوست داشتند که در کنارشان هرچه بیشتر آموزش ببینیم. علاوه بر این، احساس خوبی داشتم که همراه با دانشجویان کارآموز دیگری که در این دفتر مشغول به کار بودند، مانند آقای رفاه نیا، آقای عبادی، و خانم مومنی همکار بودم. احساس میکردم که خانواده دومم را اینجا در این دفتر پیدا کرده ام. هر روز که در این دفتر حضور داشتم و کار می کردم و زمان هایی هم که از راه دور کارهای دفتر را انجام می دادیم را دوست داشتم. 

من در این دفتر فقط به کارکردن مشغول نبودم و چیزهای زیادی از جمله روابط عمومی، طراحی گرافیکی، و برنامه نویسی را یاد گرفتم. هر روزه کارهای روزمره مشخصی داشتیم که باید انجام می شد: به عنوان مثال دانشجو یا استادی می آمد و می گفت که مدارکی را برایشان ترجمه کنیم یا برای یک دانشگاه خارجی ارسال کنیم. جدای از این کار ها، پروژه هایی هم در دستمان داشتیم که مدیریت آنها را به یک یا چند نفر از دانشجویان کارآموز واگذار می کرد و ما باید طی زمان مشخصی که داشتند آنها را انجام می دادیم. 

نکته قابل توجه در مورد این پروژه ها این بود که از ما فقط محصول نهایی خواسته می شد و ما در این مورد که چگونه به آن می رسیم آزاد بودیم. مثلا یکی از پروژه های من این بود که بخشی را در وبسایت مدیریت بین الملل برای سازماندهی ثبت نام های انستیتو آموزش زبان چینی کنفوسیوس درست کنم. برای انجام این کار باید اول مطالب زیادی در مورد برنامه نویسی و ایجاد تغییرات در سیستم مدیریت محتوای سایت می آموختم. نکته مهم این است که کار باید انجام می شد. همین نوع انجام کار به من کمک می کرد که هنگامی که کار را انجام می دهم یاد هم بگیرم و اشتباهاتی که ممکن است پیش بیاید را درست کنم. پس از اتمام کار، محصول نهایی را به مدیریت و به همکارانم نشان می دادم و سپس با توجه به نظراتی که دریافت کرده ام اصلاحات را در کارم اعمال می کردم. 

همکاری من با مدیریت بین الملل تا مهر 1400 بیش از دو سال ادامه داشت و من واقعا خوشحالم که این فرصت کاری را داشتم. 

در مدتی که در این دفتر مشغول به کار بودم پروژه های متعددی را انجام دادم که در ادامه بعضی از آنها را لیست خواهم کرد. 

- پوستر ها و عکس های دیجیتال و پرینت برای رویداد های مختلفی که در دانشگاه و مدیریت بین الملل برگزار می شد ایجاد کردم که در انتهای این صفحه می توانید ببینید. 
- در ترجمه مدارک تحصیلی و شغلی مختلف دانشجویان و اساتید و ارسال این مدارک به موسسات و دانشگاه های مختلف نقش داشتم. 
- پس از اینکه برنامه نویسی یاد گرفتم، پوسته جدید وبسایت های فارسی، انگلیسی، و عربی دانشگاه و مدیریت بین الملل را برنامه نویسی و شخصی سازی کردم. 
- در مدیریت و تولید محتوا برای صفحات، اخبار و وبلاگ وبسایت های فارسی، انگلیسی، و عربی دانشگاه و مدیریت بین الملل با سایر همکاران دخیل بودم. می نوشتم، ترجمه می کردم، و پوستر های اخبار ها را درست می کردم. 
- صفحات انستیتو کنفوسیوس دانشگاه مازندران که هم برای اطلاع رسانی در مورد دوره ها و هم برای سازماندهی ثبت نام دانشجویان بود ایجاد کردم. سپس پروسه ثبت نام زبان آموزان در این انستیتو را مدیریت می کردم.
- گاهی اوقات ایمیل های دفتر را مدیریت می کردم، به سوالات پرسیده شده جواب می دادم، و درخواست های خدمات را به اطلاع مسئول مربوطه می رساندم. 
- امضای دیجیتال مخصوص و با مضمون یکپارچه برای ایمیل همه همکاران در مدیریت بین الملل ایجاد کردم و نحوه استفاده از آن را به همکارانم آموزش دادم. 
- برای مقالات آکادمیک دانشگاه مازندران قالب ورد درست کردم و از فروردین تا تیر 1400 با تعدادی از همکاران دیگر به عنوان صفحه آرای مقالات برای مجله های دانشگاه کار می کردم. ما از ترلو برای مدیریت مقالات مختلفی که صفحه آرایی می کردیم استفاده می کردیم. 
	- نمونه قالب: https://b2n.ir/s45875
	- مجله های دانشگاه مازندران: http://journals.umz.ac.ir/
- در به راه اندازی وبسایت پذیرش دانشجویان بین المللی دانشگاه مازندران با نوشتن مقالات آموزشی، ضبط کردن ویدیو های آموزشی، و برگزاری جلسات آموزشی آنلاین به همکارانم کمک کردم. 
- یک برنامه به زبان NodeJs نوشتم که به همکارانم در پذیرش دانشجویان بین المللی کمک می کرد اطلاعات دانشجویان بین المللی پذیرش شده را در یک فایل اکسل جمع کنند و برای انتقال به سامانه آموزش جامع گلستان دانشگاه آماده کنند. صفحه گیتهاب برنامه: https://b2n.ir/q46411

در حال حاضر همکاری من با مدیریت بین الملل دانشگاه مازندران به اتمام رسیده است. من همیشه این فرصت شغلی را با نیکی به یاد خواهم داشت و برای همه همکارانم آرزوی سلامتی، تندرستی و موفقیت روز افزون دارم. 

![پله های دانشگاه مازندران - ساختمان اصلی اداری](https://zachshirow.storage.iran.liara.space/Posts/UniversityOfMazandaranStairs.jpg)

عکس: راه پله ساختمان مرکزی دانشگاه مازندران